LICENCE PUBLICHE GJENERICHE (GPL) DAL PROGJET GNU Version 2, Jugn 1991 

      Copyright (C)  1989, 1991  Free Software  Foundation, Inc.
         59 Temple Place, Suite 330, Boston, MA 02111-1307 USA                           

Traduzion curade di  SERLING s.c. a r.l., vie Volturno  29, 33100 Udin.
Ultin inzornament 31 di Dicembar dal 2004.

Cualsisei al pues  copiâ e dâ fûr copiis leterâls  di chest document di
licence, ma no je permetude la modificazion.

 Premetidure

Lis licencis de plui part dai programs a àn il fin di gjavâ al utent la
libertât di condividi  e di modificâ il program stes.  Ben al contrari,
la Licence Publiche Gjeneriche GNU e je indreçade a garantî la libertât
di  condividi e  di modificâ  il programari  libar, par  garantî che  i
programs  a sedin  libars  par ducj  i lôr  utents.  Cheste Licence  si
apliche ae maiorance dai programs de  Free Software Foundation e a ogni
altri program che  i siei autôrs a àn decidût  di doprâ cheste Licence.
Cierts  altris  programs de  Free  Software  Foundation a  son  invezit
cuvierts de Licence Publiche Gjeneriche  Minôr. Cualsisei al pues doprâ
cheste Licence pai siei programs.

Cuant  che  si   fevele  di  programari  libar   (free  software),  si 
riferissisi ae libertât, no al presit.  Lis nestris Licencis (la GPL e 
la LGPL) a son progjetadis par garantî che ognidun al vedi la libertât 
di dâ fûr  copiis dal programari libar  (e fâsi paiâ par  chest, se al 
vûl), che ognidun al ricevi il codiç  font o che lu puedi otignî se lu 
vûl, che  ognidun al puedi  modificâ il program  o doprâ sôs  parts in 
gnûfs programs libars e che ognidun al sepi di podê fâ chestis azions. 

Par protezi i dirits dal utent,  o vin dibisugn di creâ des limitazions
che a  proibissin a cualsisei  di dineâ chescj  dirits o di  domandâ di
rinunciâi. Chestis limitazion si rindin in ciertis responsabilitâts par
cui che al da fûr copiis dal programari e par cui che lu al modifiche.

Par esempli, cui  che al da fûr  copiis di un program  cuviert di GPL, 
sedi gratis sedi  daûr di un compens, al à  di concedi ai destinataris 
ducj  i  dirits che  al  à  ricevût. Al  ancje  à  di sigurâsi  che  i 
destinataris a ricevin  o che a puedin  otignî il codiç font.  Al à di 
mostrâur chestis cundizions  di licence, in mût che lôr  a cognossin i 
lôr dirits.                                                            

O protezìn i dirits dal utent  in doi mûts: (1) protezint il programari
cuntun dirit  di riproduzion, e  (2) ufrint une  licence che e  dedi il
permès legâl di copiâ, dâ fûr e modificâ il Program.

Cun di plui,  par protezi ogni autôr e noaltris  stes, o volìn sigurâsi
che ognidun  al capissi che no  son garanziis pai programs  cuvierts di
GPL. Se il program  al ven modificât di cualchidun altri  e tornât a dâ
fûr,  o volìn  che  i  acuirents a  sepin  che chest  che  a  àn nol  è
l'origjinâl, in mût  che ogni probleme metût dentri di  altris nol coli
su la reputazion dai autôrs origjinaris.

Cun di plui, ogni program libar al è menaçât di un continui dai brevets
sui programs. O volìn evitâ il pericul che cui che al torne a dâ fûr un
program libar al otegni la proprietât di brevets, fasint in pratiche il
program une robe di sô  proprietât. Par prevignî cheste pussibilitât, o
vin sclarît che ogni brevet al vedi  di jessi concedût in licence di ûs
a cualsisei, o che nol vedi di vê nissune limitazion di licence di ûs.

A  vegnin  cumò  i  tiermins  e lis  cundizions  precîs  pe  copie,  pe
distribuzion e pe modificazion.

 LICENCE PUBLICHE  GJENERICHE GNU TIERMINS  E CUNDIZIONS PE  COPIE, PE 
 DISTRIBUZION E PE MODIFICAZION                                        

 0. Cheste Licence si apliche a ogni program o a ogni altre opare che a
vedin dentri  une note di bande  dal detentôr dal dirit  di riproduzion
che e disi che  cheste opare e pues jessi dade fûr  sot dai tiermins di
cheste Licence Publiche Gjeneriche. Il tiermin "Program" di ca indevant
si  riferìs a  ogni program  o opare  cussì definide,  e la  espression
"opare basade  sul Program"  e segne  sedi il  Program sedi  ogni opare
calcolade "derivade"  su la fonde de  leç sul dirit di  riproduzion; in
altris peraulis, une opare cun dentri il Program o une sô part, sedi in
mût  leterâl  sedi modificât  o  voltât  intune  altre lenghe.  Di  chi
indevant la traduzion e je in  ogni câs calcolade une "modificazion". A
vegnin cumò metûts in liste i dirits dai beneficiaris de licence.

Ativitâts diviersis de copiadure, de  distribuzion e de modificazion no
son cuviertis di cheste Licence e a son di fûr de sô influence. L'at di
eseguî il Program nol ven limitât,  e l'output dal program al è cuviert
di cheste  Licence dome se  il so contignût al  è une opare  basade sul
Program  (in  maniere indipendente  dal  fat  che  al sedi  stât  creât
eseguint il Program). Su la fonde de nature dal Program il so output al
pues jessi o no cuviert di cheste Licence.

 1.  Al è  lecit copiâ  e dâ  fûr copiis  leterâls dal  codiç font  dal
Program compagn  di cemût  che al  ven ricevût,  cun cualsisei  mieç, a
cundizion che e  vegni riprodusude a clâr su ogni  copie une juste note
di dirit  di riproduzion  e di  assence di  garanzie; che  si mantegnin
intats  ducj i  riferiments  a  cheste Licence  e  ae  assence di  ogni
garanzie; che si dedi a ogni altri destinatari dal Program une copie di
cheste Licence intune cul Program.

Si pues  domandâ un paiament  pal trasferiment  fisic di une  copie dal
Program,  si pues  ancje domandâ,  a  discrezion, un  paiament par  une
cuvierzidure assicurative.

 2. Al è lecit modificâ la sô  copie o copiis dal Program, o sôs parts,
creant alore  une opare basade  sul Program, e  copiâ o dâ  fûr chestis
modificazions o  cheste opare daûr dai  tiermins dal come parsore  1, a
pat che a sedin sodisfatis dutis lis cundizions ca sot:

 a) Si à  di segnâ a clâr tai  files che a son copiis  modificadis e la
date di ogni modificazion.

 b) Si à di fâ in mût che  ogni opare dade fûr o publicade, che in part
o te sô totalitât e derivi dal Program o di sôs parts, e sedi concedude
dute interie in licence a gratis  a ogni tierce part, daûr dai tiermins
di cheste Licence.

 c)  Se  normalmentri  il  program  modificât al  lei  comants  in  mût
interatîf cuant  che al  ven fat, si  à di  fâ in mût  che sul  tacâ de
esecuzion interative  usuâl, cheste e  stampi un messaç cun  dentri une
juste note di dirit di riproduzion e  di assence di garanzie (o ben che
e specifichi il gjenar di garanzie che si ufrìs). Il messaç al à cun di
plui di specificâ che  cualsisei al pues tornâ a dâ  fûr il program aes
cundizions descritis chi e al à di segnâ cemût cjatâ cheste Licence. Ma
se il  program di partence  al è  interatîf ma normalmentri  nol stampe
chest messaç, nol covente che une opare basade sul Program lu stampi.

Chestis carateristichis domandadis si aplichin ae opare modificade tal 
so  complès.  Se  a  son  parts che  si  puedin  identificâ  de  opare 
modificade che  no sedin derivadis  dal Program  e che a  puedin jessi 
calcoladis cun buine reson tant  che lavôrs indipendents, alore cheste 
Licence e  i siei tiermins  no si aplichin  a chestis parts  cuant che 
chestis a vegnin dadis fûr par lôr  cont. Ma se chestis parts a vegnin 
dadis fûr dentri  intun prodot che al è une  opare basade sul Program, 
la distribuzion di cheste opare dute  interie e à di fâsi tai tiermins 
di cheste Licence,  e lis sôs normis par altris  utents si slargjin su 
la opare dute interie, e duncje a  ogni sô part, cualsisei che al sedi 
l'autôr.                                                               

Duncje, nol è  tes intenzions di cheste sezion di  svantâ dirits, ni di
contestâ dirits su  oparis scritis ad in plen  di altris; l'intindiment
al è  impen chel di  esercitâ il dirit  di controlâ la  distribuzion di
oparis derivadis dal Program o che lu tegnin dentri.

Cun  di plui,  la  agregazion semplice  di une  opare  no derivade  dal
Program cul Program o cuntune opare derivade  di chest su di un mieç di
memorizazion  o di  distribuzion, nol  è suficient  par meti  dentri la
opare no derivade in cheste Licence.

 3. Al  è lecit copiâ  e dâ fûr  il Program (o  une opare basade  su di
chest, tant che  pandût tal come 2)  in forme di codiç ogjet  o di podê
eseguî daûr dai tiermins dai comis 1  e 2 parsore, a pat che si aplichi
une di chestis cundizions:

 a) che il Program al vedi  dongje il codiç font complet, intune forme 
 che e puedi jessi  lete di un calcoladôr, e chest  codiç font al sedi 
 furnît, daûr  des regulis  dai comis  1 e  2 parsore,  su di  un mieç 
 doprât normalmentri pal scambi di programs.                           

 b)  che il  Program  al vedi  dongje une  ufierte  scrite, valide  par
almancul trê agns, di furnî a cualsisei che indi fasi domande une copie
complete  dal codiç  font,  intune  forme che  e  puedi  jessi lete  di
un  calcoladôr,  in cambi  di  un  compens no  plui  alt  dal cost  dal
trasferiment fisic di cheste copie, che  e à di jessi furnide, daûr des
regulis dai comis 1 e 2 parsore,  su di un mieç doprât normalmentri pal
scambi di programs.

 c) che  il Program al  vedi dongje lis  informazions che a  son stadis
ricevudis pe pussibilitât di otignî il codiç font. Cheste alternative e
je permetude  dome in câs di  distribuzions no comerciâls e  dome se il
program al è stât  otignût in forme di codiç ogjet o  di podê eseguî in
acuardi cu la letare b) chi parsore.

Par "codiç font complet" di une  opare si intint la forme preferenziâl 
doprade  par modificâ  une  opare. Par  un  program eseguibil,  "codiç 
font  complet"  al  vûl  dî  dut   il  codiç  font  di  ducj  i  modui 
contignûts  dentri,  plui ogni  file  associât  che al  definissi  lis 
interfacis esternis dal program, plui i script doprâts par controlâ la 
compilazion e  la instalazion dal  eseguibil. In ogni câs  nol covente 
che il  codiç font furnît  nol tegni dentri nuie  che al sedi  dât fûr 
normalmentri  (in  forme  font  o  in  formât  binari)  cui  principâi 
components  dal  sisteme  operatîf  li  che  al  ven  fat  il  Program 
(compiladôr, kernel,  e vie indevant),  fale che chescj  components no 
acompagnin l'eseguibil.                                                

Se la distribuzion dal eseguibil o dal codiç ogjet e je fate segnant un
lûc di  li che si  puedi copiâlu, permeti la  copie dal codiç  font dal
stes lûc al è calcolât une forme di distribuzion valide dal codiç font,
ancje se copiâ il codiç font al è facoltatîf pal acuirent.

 4. Nol è  lecit copiâ, modificâ, sublicenziâ, o dâ  fûr il Program in 
mûts  diviers di  chei  previodûts  a palês  di  cheste Licence.  Ogni 
tentatîf di  copiâ, modificâ, sublicenziâ  o dâ  fûr il Program  nol è 
autorizât, e al fasarà terminâ in  mût automatic i dirits garantîts di 
cheste Licence. Di  chê altre bande ogni acuirent che  al vedi ricevût 
copiis, o dirits, cuvierts di cheste  Licence di bande di personis che 
a violin  la Licence tant che  segnât chi, no varan  invalidade la lôr 
Licence, se si compuartin daûr di chê.                                 

 5. L'acuirent nol  è tignût a acetâ  cheste Licence, stant che  le e à
firmade.  Di chê  altre bande  nissun  altri document  nol garantìs  il
permès di modificâ  o dâ fûr il  Program o i lavôrs  derivâts di chest.
Chestis azions  a son  proibidis de  leç par cui  che nol  acete cheste
Licence; duncje, modificant o distribuint il Program o une opare basade
sul program, si segne, tal fâ un tant, la acetazion di cheste Licence e
duncje di  ducj i siei  tiermins e dutis  lis cundizions metudis  su la
copie, su la distribuzion e su  la modificazion dal Program o di lavôrs
basadis su di chest.

 6. Ogni volte che il Program o  une opare basade su di chest a vegnin 
distribuîts, l'acuirente al  ricêf in mût automatic une  licence di ûs 
di bande dal licenziatari origjinâl. Cheste licence e regole la copie, 
la distribuzion e la modificazion  dal Program daûr di chescj tiermins 
e di chestis  cundizions. No al è lecit imponi  limitazions di plui al 
acuirent tal so  esercizi dai dirits chi garantîts. Cui  che al da fûr 
programs cuvierts  di cheste Licence  nol scuen  in dut câs  imponi il 
rispiet di cheste Licence a tierçs.                                    

 7.  Se, tant  che conseguence  dal judizi  di un  tribunâl, o  di une 
imputazion pe violazion  di un brevet o par ogni  altre reson (no dome 
par cuistions  di brevets),  a vegnin imponudis  cundizions che  a van 
cuintri des cundizions di cheste licence, e chestis cundizions a sedin 
detadis de cort, di acuardis tra lis parts o altri, chestis cundizions 
no liberin nissun de osservazion di  cheste Licence. Se nol è pussibil 
dâ fûr  un prodot intun  mût che al sodisfi  tal stes moment  i oblics 
detâts di cheste Licence e altris oblics specifics, il prodot nol pues 
jessi  dât fûr  in  nissune maniere.  Par esempli,  se  un brevet  nol 
permetès a ducj chei che lu ricevin di tornâ a dâ fûr il Program cence 
obleâ a paiâ  dirits, alore l'unic mût par sodisfâ  in chel istès timp 
il brevet e cheste Licence al è di no dâ fûr il Program.               

Se une cualsisei  part di chest come  e je ritignude no valide  o di no
podê aplicâ  intune cualsisei circostance, e  à di in dut  câs di jessi
aplicade  la idee  pandude di  chest  come; in  ogni altre  circostance
invezit al à di jessi aplicât chest come tal so complès.

No je  tes finalitâts di  chest come indusi i  utents a lâ  cuintri di 
nissun brevet ni ogni altre  rivendicazion di dirits di proprietât, ni 
di contestâ la validitât di  nissune di chestis rivendicazions; il fin 
di chest come al  è dome chel di protezi la  integritât dal sisteme di 
distribuzion dai  programs libars, che al  ven fat cul ûs  di licencis 
publichis. Tantis personis a àn  contribuît cun gjenerositât ae grande 
sielte  di  programs dâts  fûr  cun  chest  sisteme, fondantsi  su  la 
aplicazion fedêl di  chest sisteme. L'autôr/donadôr al  pues decidi di 
sô volontât  se al  à miôr  di dâ  fûr il  program zovantsi  di altris 
sistemis,  e l'acuirent  nol  pues  imponi la  sielte  dal sisteme  di 
distribuzion.                                                          

Chest come al covente  par rindi il plui clâr che si  pues cheste che o
crodin che e sedi une consecuence dal rest di cheste Licence.

 8.  Se in  cierts  paîs la  distribuzion  o l'ûs  dal  Program a  son 
limitâts  di brevet  o  dal ûs  di interfacis  cuviertis  di dirit  di 
riproduzion, il detentôr dal dirit di riproduzion origjinâl che al met 
il  Program sot  di cheste  Licence al  pues zontâ  limits gjeografics 
palês ae distribuzion, par escludi chescj paîs de distribuzion stesse, 
in mût che il program al puedi  jessi dât fûr dome tai paîs no lassâts 
fûr di cheste regule. In chest  câs i limits gjeografics a son cjapâts 
dentri in cheste Licence e a 'ndi fasin part par ducj i efiets.        

 9. Tal câs  che al coventi la Free Software  Foundation e pues publicâ
revisions  o gnovis  versions  di cheste  Licence Publiche  Gjeneriche.
Chestis  gnovis versions  a  saran similis  a cheste  tal  spirt, ma  a
podaran  jessi diferentis  tai detais  par cuvierzi  gnûfs problemis  e
gnovis situazions.

A ogni  version al ven  dât un numar  identificatîf. Se il  Program al 
declare di jessi cuviert di une version particolâr di cheste Licence e 
"di ogni  version seguitive",  l'acuirente al pues  sielzi se  lâ daûr 
des  cundizions de  version  specificade  o di  une  seguitive. Se  il 
Program nol  specifiche ce version di  cheste Licence si à  di aplicâ, 
l'acuirente al pues  sielzi une cualsisei version  tra chês publicadis 
de Free Software Foundation.                                           

 10.  Se  si  vûl  incorporâ  parts dal  Program  in  altris  programs 
libars che  lis lôr cundizions  di distribuzion a sedin  diferentis di 
chestis, al  è pussibil scrivi  al autore  dal Program par  domandâ la 
autorizazion.  Pal programari  che il  so  dirit di  riproduzion al  è 
detignût de Free Software Foundation, si  à di scrivi ae Free Software 
Foundation;  cualchi volte  o  fasìn ecezions  aes  regulis di  cheste 
Licence.  La  nestre decision  e  sarà  indreçade di  dôs  finalitâts: 
mantignî la libertât di ducj  i prodots derivâts dal nestri programari 
libar e fâ  che si condividi e  che si torni a doprâ  il programari in 
gjenerâl.                                                              


 NO JE GARANZIE

 11. STANT CHE IL PROGRAM AL È  CONCEDÛT IN ÛS A GRATIS, NO JE GARANZIE
PAL PROGRAM, TAI LIMITS PERMETÛTS DES LEÇS IN VORE. SE NO SEGNÂT IN MÛT
DIVIERS PAR SCRIT,  IL DETENTÔR DAL DIRIT DI RIPRODUZION  E CHÊS ALTRIS
PARTS A FURNISSIN IL PROGRAM "CUSSÌ COME CHE AL È", CENCE NISSUN GJENAR
DI  GARANZIE, NI  ESPLICITE  NI  IMPLICITE; UN  TANT  AL CJAPE  DENTRI,
CENCE  LIMITÂSI A  CHEST, LA  GARANZIE IMPLICITE  DI COMERCIABILITÂT  E
UTILIZABILITÂT PAR  UN FIN PARTICOLÂR. DUT  IL PERICUL CHE AL  TOCJE LA
CUALITÂT E LIS PRESTAZIONS DAL PROGRAM  AL È DAL ACUIRENT SE IL PROGRAM
AL VES DI RISULTÂ DIFIETÔS, L'ACUIRENT  SI CJAPE CARIC DAL COST DI OGNI
MANUTENZION, RIPARAZION O MENDE CHE E COVENTI.

 12. NI  IL DETENTÔR DAL  DIRIT DI RIPRODUZION  NI ALTRIS PARTS  CHE A 
PUEDIN  MODIFICÂ O  TORNÂ A  DÂ FÛR  IL PROGRAM  TANT CHE  PERMETÛT IN 
CHESTE LICENCE A SON RESPONSABII PAR  DAMS AL ACUIRENT, FALE CHE CHEST 
NOL SEDI  DOMANDÂT DES  LEÇS IN VORE  O CHE AL  RISULTI IN  UN ACUARDI 
SCRIT. A SON CJAPÂTS DENTRI DAMS GJENERICS, SPECIÂI O INCIDENTÂI, TANT 
CHE ANCJE I DAMS CHE A DERIVIN  DAL ÛS O DE IMPUSSIBILITÂT DI DOPRÂ IL 
PROGRAM; UN TANT AL CJAPE DENTRI,  CENCE LIMITÂSI A CHEST, LA PIERDITE 
DI DÂTS, LA CORUZION DAI  DÂTS, LIS PIERDITIS SOSTIGNUDIS DAL ACUIRENT 
O  DI TIERÇS  E LA  INCAPACITÂT DAL  PROGRAM DI  INTERAGJÎ CUN  ALTRIS 
PROGRAMS, ANCJE SE IL DETENTÔR O  ALTRIS PARTS A SON STADIS VISADIS DE 
PUSSIBILITÂT DI CHESCJ DAMS.                                           

                  FIN DAI TIERMINS E DES CUNDIZIONS

GDB TF VERSION 1.0RC5 - COPYRIGHT (C) 2004 REGJON FRIÛL VIGNESIE JULIE,
CENTRI FRIÛL LENGHE 2000
